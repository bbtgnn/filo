La Prima guerra punica (264-241 a.C.)

Il primo conflitto punico scoppiò nel 264 a.C. in Sicilia.
Lo provocò uno scontro fra Gerone, tiranno di Siracusa, e i "Mamertini", un corpo di soldati mercenari campani che, dopo avere combattuto al servizio di Siracusa, occuparono la città e il territorio di Messina facendone una base per le loro scorrerie.
Gerone li attaccò e i Mamertini si rivolsero a Roma per un aiuto mentre il tiranno si alleava con i Cartaginesi.
Era l'occasione che i Romani aspettavano.
Entrati a Messina, e poi a Siracusa, i Romani si spinsero a ovest nel territorio controllato dai Cartaginesi, occupandolo fino ad Agrigento.
Vittoriosi negli scontri per terra, i Romani si trovarono in difficoltà sul mare, data la loro inesperienza in fatto di battaglie marittime.
Riuscirono tuttavia a rimediare, facendo allestire una flotta da guerra di 120 navi tutte munite di un originale congegno, il corvo, un ponte mobile a uncino, che agganciava le imbarcazioni avversarie e consentiva ai soldati di avviare un combattimento corpo a corpo; in tal modo le battaglie navali diventavano simili a scontri di fanteria, nei quali i Romani vantavano un'eccezionale esperienza.
Lo scontro con la flotta cartaginese avvenne davanti a Milazzo nel 260 a.C.: i Romani, guidati dal console Gaio Duilio, ottennero la prima vittoria navale della loro storia.
